यह बात आज के शिक्षकों में अन्तर प्रगट करती है। क्या वे बुद्धि अर्थात् परमेश्वर के वचन से प्रेम करते हैं? पास्कल ने कहा था कि ‘मानवीय बुद्धि से प्रेम करने के लिए उसे समझना होगा।’ परन्तु ईश्वरीय ज्ञान को समझने के लिए उससे प्रेम करना होगा। अतः यदि आप परमेश्वर के वचन को समझना चाहते हैं तो आपको उससे प्रेम करना होगा और ऐसा मन रखना होगा जो सीखने की लालसा रखता हो। और तब परमेश्वर का आत्मा आप पर महान सत्यों का प्रकाशन करेगा। यह समझना कितना महत्वपूर्ण है! ‘जब तू उससे प्रीति रखेगा, वह तेरा पहरा देगी।’

नीतिवचन 4:7 — बुद्धि श्रेष्ठ है इसलिए उसकी प्राप्ति के लिये यत्न कर; जो कुछ तू प्राप्त करे उस से प्राप्त कर किन्तु समझ की प्राप्ति का यत्न घटने न पाए।

देखिए बुद्धि क्या है। यह सांसारिक ज्ञान नहीं है। कम्प्यूटर बुद्धि नहीं है। यह ज्ञान का उचित उपयोग करने की बुद्धि और समझ है और उसके प्रति प्रेम है। आज इसकी मानवजाति को अत्यधिक आवश्यकता है।

आज की शिक्षा सन्तोषजनक इसलिए नहीं है क्योंकि उसका तरीका गलत है। यहाँ महत्वपूर्ण बात यह है कि हमें बुद्धि देना है। यह कैसी महत्वपूर्ण बात है।

नीतिवचन 4:8—9, उसकी बढ़ाई कर, वह तुझ को बढ़ाएगी; जब तू, उस से लिपट जाए, तब वह तेरी महिमा करेगी। वह तेरे सिर पर शोभायमान भूषण बाँधेगी; और तुझे सुन्दर मुकुट देगी।

यहाँ ध्यान देने योग्य बात है कि बुद्धि से वैसा ही प्रेम किया जाए जैसा मनुष्य एक स्त्री से करता है। नये नियम में इस विचार में परिवर्तन आता है क्योंकि प्रभु यीशु बुद्धि है और हमें प्रेम करता है।

हमारे आज के युग में कठिनाई बाइबल से उत्पन्न समस्याओं के कारण नहीं है परन्तु इसलिए है कि मनुष्य में परमेश्वर और परमेश्वर की बातों के प्रति लगाव और लालसा नहीं है। जब मन में प्रेम होगा तब यह पुस्तक समझ में आने लगेगी क्योंकि परमेश्वर का आत्मा इसका शिक्षक है।

नीतिवचन 4:10 — हे मेरे पुत्र, मेरी बातें सुनकर ग्रहण कर, तब तू, बहुत वर्ष तक जीवित रहेगा।

मुझे ऐसा लगता है कि बतशेबा सुलेमान को शिक्षा दे रही है।

नीतिवचन 4:11–12, मैंने तुझे बुद्धि का मार्ग बताया है; और सीधाई के पथ पर चलाया है। चलने में तुझे रोक टोक न होगी. और चाहे तू दौड़े, तोभी ठोकर न खाएगा। शिक्षा को पकड़े रह, उसे छोड़ न दे; उसकी रक्षा कर, क्योंकि वही तेरा जीवन है।

युवकों के लिए बुद्धि की खोज करने की यह एक अद्भुत पुकार है, “शिक्षा को पकड़े रह, उसे छोड़ न दे।” यह सर्वोच्च प्राथमिकता है। “जितना हो सके ज्ञान ग्रहण करो।”

नीतिवचन 4:14–15, दुष्टों की बाट में पाँव न धरना, और न बुरे लोगों के मार्ग पर चलना। उसे छोड़ दे, उसके पास से भी न चल, उसके निकट से मुड़कर आगे बढ़ जा।
