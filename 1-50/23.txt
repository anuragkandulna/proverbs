सब कुछ कैसे यथा स्थान व्यवस्थित हो जाता है। तब आपका पूरा शरीर ज्योतिर्मय हो जाता है, आपका संपूर्ण शरीर ज्योति से भर जाएगा।

नीतिवचन 3:7–8, अपनी दृष्टि में बुद्धिमान न होना; यहोवा का भय मानना, और बुराई से अलग रहना। ऐसा करने से तेरा शरीर भला चंगा, और तेरी हड्डियाँ पुष्ट रहेंगी।

इसका अनुवाद ऐसा भी हो सकता है, “तेरे शरीर में जान आ जाएगी और तेरी हड्डियाँ कोमल हो जाएँगी।” मेरे विचार में परमेश्वर में विश्वास करने से आपका स्वास्थ्य भी अच्छा होगा। अतः अपनी अपेक्षा परमेश्वर पर निर्भर करना अधिक उत्तम है।

“यहोवा का भय मानना और बुराई से अलग रहना” प्रेरित पौलुस ने युवा तीमुथियुस को परामर्श दिया था — 2 तीमुथियुस 2:19

तौभी परमेश्वर की पक्की नींव बनी रहती है, और उस पर यह छाप लगी है, कि प्रभु अपनों को पहचानता है; और जो कोई प्रभु का नाम लेता है, वह अधर्म से बचा रहे।

प्रभु का नाम आपको पाप से ही नहीं आपके आत्मिक एवं शारीरिक जीवन को हानि पहुँचाने वाली बातों से भी बचायेगा।

भौतिक आशिषों का आध्यात्मिक महत्व होता है :

नीतिवचन 3:9-10, अपनी संपत्ति के द्वारा और अपनी भूमि की पहली उपज दे देकर यहोवा की प्रतिष्ठा करना; इस प्रकार तेरे खते भरे और पूरे रहेंगे; और तेरे रसकुण्डों में नया दाखमधु उमड़ता रहेगा।

इसमें संपूर्ण समर्पण प्रकट होता है। आपको स्मरण होगा कि परमेश्वर ने इस्राएल को देश देते समय कहा था, “यह मेरा देश है जिसे मैं तुम्हें देता हूँ।” इस कारण उन्हें परमेश्वर को अपना दशमांश देना होता था। मेरा अनुमान है कि वे तीन बार अपनी फसल के आरंभ में पहला फल लाते थे। इसका अर्थ था कि परमेश्वर सब बातों का दाता है। यह संपूर्ण समर्पण का प्रमाण है।

जब तक आपकी बैंक का खाता परमेश्वर को समर्पित न हो तब तक आप मुझसे संपूर्ण समर्पण की बात न करें। परमेश्वर ने ही आपको सब कुछ दिया है। कुछ लोग कहेंगे, “मैंने कठोर परिश्रम से यह सब कमाया है।” आपको कठोर परिश्रम करने के लिए स्वास्थ्य किसने दिया है? आपको दिमाग किसने दिया है? आपके लिए पैसा कमाना किसने संभव बनाया है? मेरे मित्रो, परमेश्वर ने ही तो आपके लिए यह सब किया है। उसे स्मरण करके सब काम कीजिए—यही समर्पण का प्रभाव है।

अब कोई कहेगा कि यह तो किराए के टट्टू होने जैसा लगता है। नहीं, यह आध्यात्मिक है। दरसल मैं आपसे कह सकता हूँ कि सच्ची आध्यात्मिकता अपनी प्रार्थना की लंबाई में नहीं है; यह आपके द्वारा दिए गए दान पर आधारित है। आध्यात्मिकता इसी प्रकार आँकी जाती है।

मैंने अपने सेवाकाल में देखा है कि जो सबसे अधिक बातें करता है वह सबसे कम देता है। यह सत्य है कि जो कलीसिया का प्रबंध चलाना चाहते हैं वे आर्थिक योगदान में सबसे पीछे रहते हैं। परन्तु परमेश्वर ने अपनी प्रीक्षाएँ उन लोगों लिये रखी हैं जो अपनी भौतिक वस्तुओं द्वारा उसका सम्मान करते हैं।
