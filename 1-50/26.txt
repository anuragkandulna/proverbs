नुष्य के जीवन में किसी न किसी प्रकार का भय बना ही रहता है। इसका समाधान क्या है? परमेश्वर का वचन सब बातों का समाधान है। हम अपना अधिकांश समय चलने या लेटने में लगाते हैं इसलिए हमें यह आश्वासन दिया गया है कि हम अपने मार्ग पर निडर चलेंगे और जब लेटेंगे तब सुख की नींद आएगी। यह जानना कैसी अद्भुत बात है कि परमेश्वर का सत्य हमें थाम लेगा। हम सत्य को थाम लें यही पर्याप्त नहीं है।

नीतिवचन 3:25–26, अचानक आनेवाले भय से न डरना, और जब दुष्टों पर विपत्ति आ पड़े, तब न घबराना; क्योंकि यहोवा तुझे सहारा दिया करेगा, और तेरे पाँव को फन्दे में फँसने न देगा।

ये पद मेरे लिए अत्यधिक अर्थपूर्ण हैं क्योंकि मुझे उड़ने से डर लगता है। मैं हवाई जहाज़ में बैठता हूँ, तो मुझे ऐसा लगता है कि यह गिर जाएगा। अतः ये पद मेरे लिए प्रोत्साहन और बड़ी सहायता के पद हैं। हवाई यात्रा में मैं इन पदों को अपने साथ रखता हूँ। मैं बहुत अधिक हवाई यात्रा करता हूँ।

“अचानक आनेवाले भय से न डरना।” अगले क्षण क्या होगा यह सोचकर डरना नहीं। परमेश्वर इस पल मुझे सम्भाले हुए है। वह अगले पल भी मुझे सम्भालेगा। “क्योंकि यहोवा तुझे सहारा दिया करेगा, और तेरे पाँव को फन्दे में फँसने न देगा।” मैं परमेश्वर से कहता हूँ, “आज सुबह जब मैं बिस्तर में था — उठने से पहले तब मुझे तेरी इतनी आवश्यकता नहीं थी जितनी अब है। इस समय मैं हवा में 85000 फुट की ऊँचाई पर उड़ रहा हूँ, और मुझे डर लग रहा है। यह परीक्षा की घड़ी है। मुझ में विश्वास जगा कि तू मेरे पाँव को गिरने से बचाएगा।”

अब हम एक और उत्तम नीतिवचन देखेंगे। ऐसे अनेक नीतिवचन और भी हैं।

नीतिवचन 3:27 — जिनका भला करना चाहिये, यदि तुझ में शक्ति रहे, तो उनका भला करने से न रूकना।

मेरे पिता अपनी युवावस्था के कड़वे अनुभवों के कारण स्थापित कलीसियाओं से रूष्ट थे परन्तु मुझे सदा ही ऐसा लगता था कि उनमें परमेश्वर के आज्ञापालन की लालसा थी। मैं इसका एक उदाहरण देता हूँ। जब मैं छोटा था तब हम अपनी बग्गी में सड़क पर जा रहे थे तब एक गाय मार्ग में हमारे सामने आ गई। उन्होंने नीचे उतर कर उस गाय को उसके फाटक के अन्दर कर दिया और चुपचाप फिर बग्गी पर बैठ गए। उन्होंने किसी से कुछ नहीं कहा। गाय के मालिक से भी नहीं।

नीतिवचन 3:28 — यदि तेरे पास देने को कुछ हो, तो अपने पड़ौसी से न कहना कि जा कल फिर आना, कल मैं तुझे दूँगा।

आज अनेक लोग मुझसे हमारे रेडियो, टी. वी. कार्यक्रम को सहयोग देने की प्रार्थना करते हैं परन्तु कहते हैं कि उन्हें पैसा आने की प्रतीक्षा है। उनके पास बैंक में बहुत पैसा होता है और यदि वे चाहें तो चेक दे सकते हैं। मैं यह उदाहरण इसलिए दे रहा हूँ कि प्रायः मुझे ऐसी प्रतिज्ञाएँ दी जाती हैं। जीवन के प्रत्येक परिवेश में मनुष्य ऐसे बहाने बनाता है। वे कहते हैं, “मैं आज आपकी सहायता नहीं कर सकता। कल आना।” जबकि उनकी जेब में पैसा होता है। रोमियों 13:8 में लिखा है,

आपस के प्रेम को छोड़ और किसी बात में किसी के कर्जदार न हो; क्योंकि जो दूसरे से प्रेम रखता है, उसी ने व्यवस्था पूरी की है।

ऐसा प्रेम प्रगट करता है कि मनुष्य परमेश्वर की सन्तान है या नहीं।