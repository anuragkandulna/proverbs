आपको स्मरण होगा कि मैंने कहा था कि आप इस पुस्तक में ऐसा नीतिवचन भी देखेंगे जो बाइबल के नायकों से मेल खाते हैं। यह भी संभव है कि आप अपने मित्रों se मेल खाता हुआ नीतिवचन भी देखेंगे परन्तु उन्हें बताना न चाहोगे। यह एक नीतिवचन है जो बाइबल के किसी नायक से मेल खाता है। आपके विचार में क्या यह नीतिवचन  यूसुफ के लिए उपयुक्त नहीं जब वह मिस्त्र देश में दासत्व में ले जाया गया था और वहाँ पीतिपर की पत्नी उसे ललचा रही थी परन्तु उसने उसकी बात न मानी। यह नीतिवचन उसके अनुभव का उदाहरण है।

नीतिवचन 1:11-13, यदि वे कहें, हमारे संग चल कि, हम हत्या करने के लिये घात लगाएँ हम निर्दोषों की ताक में रहें; हम अधोलोक की नाई उनको जीवता, कबर में पड़े हुओं के समान समूचा निगल जाएँ: हम को सब प्रकार के अनमोल पदार्थ मिलेंगे, हम अपने घरों को लूट से भर लेंगे;

पापी की योजना एवं कार्यक्रम ऐसे होते है कि बिना कुछ दिए सब कुछ प्राप्त किया जाए। वह किसी न किसी पर निर्भर करके जीवन निर्वाह करता है और अपनी समृद्धि के लिए किसी और को कष्ट देता है।

नीतिवचन 1:14 - तू हमारा साझी हो जा. हम सभों का एक ही बटुवा हो, यह आज की धारणा है, "हम सभों का एक ही बटुआ हो।" वे जो इस सिद्धान्त पर चलते हैं स्वयं कुछ नहीं करते। ये एक ही लालसा करते हैं कि कोई कमा कर लाए और उन्हें दे। वे अपना योगदान नहीं करते हैं। यह है तो अनर्थकारी सिद्धान्त परन्तु युवाओं में यह एक आम अभ्यास है। यह आज के युवाओं की मनोवृति है। येन केन प्रकरेण, कुछ किए बिना कुछ पाओ ।

मुझे याद है कि मुझे एक दुकान में कुछ समय के लिए काम करने का मौका मिला। मैं अन्य युवकों के साथ वहाँ काम करने लगा। उन्होंने एक ऐसी विधि खोजी जिसके द्वारा वे टॉफियों के डब्बे में से टॉफी निकाल लेते थे। वह थोक विक्रेता की दुकान थी और प्रत्येक डब्बे में से एक एक टॉफी निकाल कर वे अपने लिए अनेक डब्बे तैयार कर लेते थे। पहले दिन तो मैंने उनका साथ दिया परन्तु उस रात मेरे विवेक ने मुझे कोसा और मैंने निर्णय लिया कि वह काम अनुचित था ।

अगले दिन मैंने ईमानदारी से काम किया परन्तु टॉफियाँ लौटा नहीं पाया क्योंकि मैंने उनमें से कुछ टॉफियाँ खा ली थी। फिर ऐसा हुआ कि वहाँ के प्रबंधकर्ता ने मुझे छः टॉफियों का डब्बा थोक के भाव पर ही देना आरंभ कर दिया और मैं उन्हें कार्यालय के कर्मियों को बेचा करता था। इस प्रकार मुझे एक डब्बा मुफ्त बच जाता था। मैं इस प्रकार अपनी टॉफियाँ परिश्रम करके कमाता था। मेरे विचार में यही सही था।

गलत करनेवालों की बातों में आ जाना युवाओं के लिए बड़ा आसान काम होता है। काम करते समय भी समय गंवाने वालों की संगति में पड़ जाना बड़ा आसान होता है। ऐसे कामों में साथ देना आसान है। यही कारण है कि जब युवक घर से बाहर निकलता है तो ऐसे कामों में साथ देना उसे बुरा नहीं लगता है।

नीतिवचन 1:15, तो, हे मेरे पुत्र तू उनके संग मार्ग में न चलना, वरन् उनकी डगर में पाँव भी न धरना;

बाइबल ऐसे अलगाव पर अति स्पष्ट है। 2 कुरिन्थियों 6:17 में लिखा है,

इसलिये प्रभु कहता है, कि उन के बीच में से निकलो और अलग रहो; और अशुद्ध वस्तु को मत छुओ, तो मैं तुम्हें ग्रहण करूँगा ।
